<chapter>
 <title>Framtider</title>
 <author>Egil Möller</author>
 <copyright>1997-1998, 2001, 2006</copyright>
 <language>swedish</language>

 <header>
  <chapter>En novellsamling, eller i alla fall början till en
  sådan. Tycker du att jag målar upp en dyster framtid? Men se dig då
  omkring. Verkligheten målar upp en än dystrare. Vem kan tro att
  kärnkraft och olja räcker för alltid? Vem kan tro att det aldrig
  kommer att läcka ut? Nej, det rör inte dig. Men dina barn, eller
  deras barn.</chapter>
 </header>

 <chapter>
  <title>2006</title>

  <chapter>
   <title>Stena</title>

   <chapter>Det snöade utanför fönstret där stena satt och tittade ut,
   invirad i en filt och med en mugg rykande choklad i handen. Tunga,
   vita flingor som bäddade in världen och gjorde den mjuk, konturlös,
   utsiktslös. Precis som hon kände sig. På ett sätt var hon
   <emph>nöjd</emph> med vädret. Den känslan hade kommit över henne
   allt oftare numera, att tycka om dåligt väder för att det stämde
   överens med hennes sinnesstämning.</chapter>

   <chapter>Hennes tankar vandrade ut över snötäcket, virvlade i
   vinden, upplöstes i allt det vita. Minnen av hur världen var innan.
   Innan lyckan kommit och allt vändes upp-och-ner. Minnen av vänner
   som glömde bort sina vänner för lyckan. Minnen av hur de jagat
   lyckan.</chapter>

   <chapter>Stena reste sig upp och gick de få stegen bort till
   ytterdörren. Hon stod där med snön virvlande som en klänning runt
   sig, och hon skrek mot vinden. All uppgivenheten strömmande genom
   lungorna, all ilskan över vad hon inte kunde få, och det hon inte
   ville ha. Vinden ven om henne, och snön svalde all hennes ilska,
   löste upp den och gömde den och färgade henne vit och gjorde henne
   konturlös.</chapter>

   <chapter>Det var bara tio år sedan lyckan kom till världen. Tio år
   som kändes som århundraden, så mycket hade ändrats, inte minst i
   Stenas liv. Hennes pojkvän hade övergivit henne för lyckan. De
   flesta av hennes vänner hade också försvunnit. Hon hade varit
   tvungen att överge stadslivet. Hennes så hektiska unga liv, som hon
   trodde aldrig skulle ändras, hade klippts av, bytts mot ett lugnt
   ensamt mediterande i den lilla stugan härute i ödemarken.</chapter>

   <chapter>Tio år av jakt. Av slickande, bedjande, köpande,
   insmilande, hopp, längtan, det äcklade henne. Intelligenta
   människor som förlorat förståndet och givit upp allt de trodde på
   och brydde sig om. Som inte brydde sig om hur de sårade,
   utnyttjande.</chapter>

   <chapter>Hon hade försökt bli vän med lyckan. Hon ville så gärna
   vara jämnvärdig med dem, vara en av dem. För människorna förstod
   hon inte alls längre. De var inte så som hon en gång känt dem, och
   de äcklade henne.</chapter>

   <chapter>Till en början hade det inte varit så svårt, men ju längre
   tid som gick, ju desperatare människorna blev, desto intressantare
   blev de i lyckans ögon. Hur kan man vara vän med någon som bara
   ville slicka en på ryggen och och gå upp i nirvana?</chapter>

   <chapter>Lyckan hade börjat undvika människor. Hade gjort slut med
   sina mänskliga vänner. Och Stena hade lämnats ensam.</chapter>

   <chapter>Stena visste mycket väl hur de kände det. Det var därför
   människornas beteende äcklade henne så. Hon ville inte bli som dem,
   hon ville vara som lyckan. Hon hade varit beredd att ge upp euforin
   för deras skull. Varit beredd att lova att aldrig slicka någons
   rygg. Men det speladeingen roll. Hon var en människa. En äcklig
   människa.</chapter>

   <chapter>Och vinden svalde skriket, och snön slätade ut alla drag.
   Stena stängde dörren och lade sig att sova, hennes tankar tomma och
   hennes känslor kalla.</chapter>

  </chapter>
 </chapter>

 <chapter>
  <title>1997-1998, 2001</title>

  <chapter>
  <title>Raderingen</title>

   <chapter>Jag bryr mig ganska mycket om mitt utseende, jag menar;
   inga små filer i roten, alla filer snyggt sorterade i kataloger.
   Men det var inte det hon hade menat när hon sade att jag var rörig.
   Det var vad jag gjorde. Att jag aldrig kunde hålla reda på tider.
   Att alla alltid fick vänta på mig. Att alla väntade på mig den där
   gången. Men jag kunde inte hjälpa det, och nu kan jag inte ändra på
   det. Jag borde inte ha avslutat. Men jag var bara så nere. Visste
   inte vad jag gjorde. Psykologer skulle kanske kunna förklara det,
   men jag tvivlar på att hon hade godkänt en enda av deras
   förklaringar.</chapter>

   <chapter>Hon skyllde alltid allt på mig, det var lättast så. I alla
   fall för henne. Nu har ju även hon avslutat, eller rättare sagt,
   jag gjorde det åt henne. Ni kanske undrar hur jag bar mig åt för
   att avsluta henne när jag själv var avslutad? Det är inte speciellt
   svårt. Ni vet, ett virus är inget svårt. Det behövde inte ens ha
   någon intelligens; bara ett mål och en identifikation av
   henne.</chapter>

   <chapter>Nu kanske ni tycker att jag är hemsk. Varför skulle jag
   avsluta henne och mig? Varför skulle jag låta alla vänta? Jag borde
   ha infunnit mig på mötet, sagt min mening och sedan avslutat. Men
   redan innan; innan jag programmerade mig själv, var jag rörig. Alla
   fick vänta på mig då med.</chapter>

   <chapter>Egentligen var jag nog ett virus själv. Jag ställde alltid
   till det. Jag kan minnas när jag var liten, vi skulle äta glass och
   mormor gick för att hämta glassen, och så kom hon tillbaka; utan
   glass. Och det var ju inte så konstigt, det fanns ju ingen glass
   kvar längre. Senare skulle jag kallat det att glassen var raderad
   och utrymmet använt till andra filer; men då sade jag bara att; ja,
   det var jag som åt upp den...</chapter>

   <chapter>Undrar vem som skapade viruset? Det måste i så fall vara
   hon som skapade världen. Alla mina vänner alltså; om jag nu har
   några vänner. Hon måste vara en riktigt bra programmerare, hon har
   ju skapat inte bara som jag; jag skapade mig själv och några
   ikoner, men hon skapade en massa berg, hav, äckliga spindlar (Fast
   det tyder ju på att hon antingen är helt knäpp, eller gillar
   slemmiga giftsaker...), katter och datorer...</chapter>

   <chapter>Allt det där är över nu. Jag lever med mina ikoner. Ibland
   känns det ensamt; tiden känns som sirap och jag längtar tillbaka
   till innan. Men jag tänker alltid att; nej, det är bättre här. Inga
   som stör mig. Inte ens en katt eller en äcklig spindel... Men jag
   skulle gärna vilja träffa hon som skapade mig.</chapter>

  </chapter>

  <chapter>
  <title>Slutet</title>

   <chapter>Det började som ett grafikfel. Jag visste inte när jag
   senast sett en grafikbugg. Måste ha varit innan. Här i min ensamhet
   är allt perfekt, inga fel existerar, bara knivskarp exakthet. Hur
   länge sedan är det? Här märker man inte tiden, och vad skulle tiden
   spela för roll? Tid finns bara när man har andra att relatera till,
   men här finns bara jag.</chapter>

   <chapter>Det började som ett blått sträck över text ikonen. Först
   trodde jag att jag såg fel, att jag bara sovit lite för lite. Jag
   sover inte så mycket numera. Kanske borde jag det.</chapter>

   <chapter>Sedan började det att växa. Det såg ut som om det prövade
   olika geometriska mönster och former. Först i en dimension,
   strecket delade upp sig i flera och blev till en streckad linje.
   Det liknade lite en sådan där morse remsa som fanns på tekniska
   museet när jag var liten.</chapter>

   <chapter>Sedan i två dimensioner. Det antog former av allt mer
   komplicerad mönster. Började med en triangel, övergick till en
   cirkel, sedan en stjärna.</chapter>

   <chapter>Försiktigt sträckte jag ut en pekare för att röra vid
   mönstret som just då antagit formen av en inskriven trettonhörning;
   den gled rakt igenom, som om det inte fanns. Mönstret tycktes ändå
   ha märkt pekaren, det buktades på det ställe den passerat, snurrade
   runt och antog en ny, icke symmetrisk form med ett centrum där
   pekaren passerat igenom det.</chapter>

   <chapter>Allt det där är länge sedan nu. Nu kan jag klarare se
   tillbaka på det som hände. Inte för att jag inte var vid mina
   sinnens fulla bruk då, jag har alltid varit särdeles klar, men jag
   befann mig mitt inne i det, och tänkte inte på vad det innebar att
   något sådant skedde. Jag hade inte programmerat något sådant. Jag
   hade över huvud taget inte programmerat något som syntes men som en
   pekare kunde passera igenom, som om det inte fanns. Och jag hade
   under inga omständigheter programmerat några fraktaler!</chapter>

   <chapter>Någon måste ha ändrat mina program. Någon. Jag var alltså
   inte ensam. Jag vet nu att jag aldrig varit det. Hon som
   programmerat mig har alltid funnits där, även innan.</chapter>

   <chapter>Jag lärde känna henne. Nu när allt där utanför var över,
   när jag var den enda som var kvar, jag och hon, kunde hon ägna sig
   åt mig.</chapter>

   <chapter>Hon lät mig se ut, se ut i det som en gång varit min
   värld. Och för första gången sedan dess återsåg jag min värld, den
   värld jag växt upp i, den värld jag ätit pannkakor med äppelmos hos
   mormor i. Jag förstod nu varför hon tagit sin tillflykt till min
   värld, den värld jag skapat; där fanns inte längre något. Allt var
   slut. Och när man skapar en värld, blir man ett med den, det vet
   väl jag.</chapter>

   <chapter>Det var nog därför hon började blekna. Mönstret minskade i
   omfång. Det upptog mindre och mindre av min värld. Tiden drogs ut,
   stannade, och under denna världens sista skälvande minut ställdes
   en enda fråga. En fråga som uttalades av alla människor som levt i
   hennes värld. Varför? Men det var för sent, tiden hade redan börjat
   vända. Snart skulle jag åter avsluta för att gå in i min värld;
   snart skulle mönstret åter uppenbara sig. Under denna sista
   skälvande minut uppenbarade sig, som en film, hela den värld jag
   levt i. Men nu var jag programmeraren.</chapter>

   <chapter>Vem programmerade henne, hon som programmerade mig? I
   varje värld finns en programmerare. Så jag är inte ensam, som jag
   alltid trott...</chapter>

  </chapter>

  <chapter>
  <title>COMSoft</title>

   <chapter>Ni ville att jag skulle göra det. Visst ville ni det?
   Ibland önskar jag att jag inte gjort det. Att jag gjort som alla
   andra. Att jag levt mitt liv. Jag hade kunnat ha ett arbete nu. Jag
   hade kunnat leva i fred med fru och barn.</chapter>

   <chapter>Ni undrar förstås vad jag gjort? Inte? Men jag skall
   berätta det ändå, för det finns alltid någon som är nyfiken bland
   er.</chapter>

   <chapter>Jag hade precis fyllt nitton år. Den sommaren hade jag
   haft mitt första arbete; jag hade jobbat i en servering, CS
   QuickFood East i norra staden. Inte för att det var så bra betalt,
   men jag hade i alla fall haft mitt första, och sista, riktiga
   jobb.</chapter>

   <chapter>Jag var på väg hem efter den sista arbetsdagen. Morgonen
   därpå skulle skolan börja igen. Ush. Första lektionen skulle till
   råga på allt vara marknadsföring. Jannes pappa var lärare, så han
   hade fått ut schemat i förväg. Lyckosten Mina föräldrar jobbade
   båda i CS Food nere i korsningen. Som lagerarbetare!</chapter>

   <chapter>På väggen i tunnelbanan satt en biljett fastkletad med
   tuggummi. Jag rev ner den. Det skulle mamma sett! Hon skulle gillat
   det. Hon är alltid så patriotisk. Jag petade bort tuggummit. Inte
   för att jag skulle kunna läsa vems den var, det behövdes det en
   magnetkortläsare till, och det hade bara personalen. Men jag hade
   väl någon fåfäng idé om hur det <emph>skulle</emph> vara. Under
   gummit hade någon skrivit en text med blyertspenna, precis under CS
   Train-loggon. Jag ställde mig upp på sätet och höll biljetten så
   nära jag kunde under lampan i taket för att kunna läsa
   texten.</chapter>

   <chapter><quote>Nyfiken? Så, varför läser du detta i så fall?
   Varför slängde du det inte direkt i närmaste papperskorg och gick
   hem och glömde allt? Jag vet nog att det bor en rebell i dig.
   Visste du för resten att du är iakttagen? Jo det är du. Alltid. Det
   sitter en kamera längst fram i vagnen, just där, under taket. Täck
   över den du. Dom kan inget göra. Spotta på den , det är inte
   förbjudet, bara äckligt. Fast spotta lite på några andra ställen
   också, så att de inte tror att du vet att den sitter där eller att
   den finns... Det var allt, tror jag. Lev väl, och sov inte i
   tunnelbanevagnar en kall morgon, dom kan se dig. Och dom skrattar
   åt dig när du snarkar.</quote></chapter>

   <chapter>Texten var skriven med små, spretiga bokstäver. En
   flickhandstil. Var det verkligen så att CS hade en kamera i varje
   vagn? Vem såg på alla filmerna? Eller var det bara en dator som
   registrerade allt som såg onormalt ut och rapporterade det? I så
   fall var jag säkerligen redan rapporterad.</chapter>

   <chapter>Jag stoppade biljetten i fickan, fast besluten att slänga
   den så fort jag kommit hem och sedan glömma det hela, och jag hade
   säkerligen gjort det om inte det första jag gjort när jag kommit
   hem hade varit att sätta på TVn. På TV visades just då en ny reklam
   för CS ChildGuard, ett system bestående av en TV-kamera, ett
   digitaliseringskort och programvara. Programvaran kunde
   programmeras att reagera på olika <quote>förbjudna</quote>
   aktiviteter hos barnen inom kamerans synfält, och antingen logga
   dessa i en fil eller larma föräldrarna... Om systemet fanns till
   försäljning nu, måste det ha använts i åtskilliga år inofficiellt.
   Jag visste det, så hade det varit med alla andra produkter av den
   typen. Dagen därpå skulle jag se efter om det fanns en kamera i
   vagnarna där där texten påstått att det fanns, tänkte jag innan jag
   somnade den kvällen.</chapter>

   <chapter>Det var en helt ny typ av vagnar som rullade in på
   stationen. Satt kamerorna på samma ställen i de här vagnarna med?
   Jag vågade inte chansa, så jag lät bli och försökte glömma
   alltihopa till eftermiddagen.</chapter>

   <chapter>Precis som Janne sagt var det marknadsföring som första
   lektion. Jag kan fortfarande höra läraren diktera <quote>Se alltid
   till att ha enhetlighet i all reklam. Ni skall ha samma utseende,
   samma symboler, färger, typsnitt osv. på alla era reklamfoldrar och
   SCNet dokument...</quote> inne i mitt huvud. Fast det är tjugo år
   sedan. Varav de nitton och ett halvt sista jag tillbringat i total
   tystnad, bortsett från mina andetag. Hur kan jag för resten vara så
   säker på att det är tjugo år? Att det över huvud taget förflutit
   någon tid? Jag kan varken se solen gå upp eller ner eller höra
   människorna vid rusningstid. Här vilar allt i tystnad och
   halvmörker...</chapter>

   <chapter>På vägen hem ställde jag mig på sätet i vagnens främre
   ände, och spottade upp mot listen så som biljetten föreskrivit.
   Sedan tittade jag efter, och mycket riktigt fanns där en liten
   lins, täckt av spott. Jag tog upp ett tuggummi ur fickan, tuggade
   det lite och spottade ut det. Klibbade fast det över
   linsen.</chapter>

   <chapter>Vad skulle jag göra nu? Kanske var detta första gången i
   mitt liv som ingen iakttog mig?</chapter>

   <chapter>Tunnelbanan stannade och ljuset från nästa station
   strömmade in genom fönstren. Ur högtalaren ljöd den raspiga
   inspelningen <quote>Se upp för dörrarna, dörrarna stängs</quote>,
   en kvarleva från tiden före? Dörrarna stängdes och vagnarna satte
   sig i rörelse in i nästa tunnel.</chapter>

   <chapter>Innan tunnelbanan fått upp farten pressade jag upp vagnens
   dörrar och klämde mig ut. Hoppade. Jag kände marken under mig. Den
   kom emot mig från sidan. Fort. Så slog jag i, rullade, slog i
   huvudet i något hårt, benet skrapades mot gruset och jag kände hur
   skinnet revs sönder. Så blev allt stilla. Jag måste bort härifrån
   minns jag att jag tänkte. Snart kommer nästa tåg, och är jag kvar
   på rälsen då är det ute med mig.</chapter>

   <chapter>Tunneln lystes upp svagt av ljuset från stationen och en
   röd stoppsignal. Så insåg jag vad det var jag hade gjort. Ingen på
   COMSoft kunde längre veta var jag befann mig. Jag hade upphört att
   existera. Jag tryckte mig mot den våta tunnelväggen och började att
   gå långsamt inåt tunneln.</chapter>

  </chapter>

  <chapter>
  <title>Nazisten</title>

   <chapter>Vad kallt det är! Någon andades ut sin stinkande andedräkt
   i nacken på mig, alldeles i springan mellan min uppvikta krage och
   mössan. Bakom mig i kön stod en svartklädd skäggig man med en
   plastpåse om håret. Vad kallt det är! Jag ryggade tillbaka när hans
   spritluktande andedräkt nu träffade mig rakt i ansiktet. Ja det är
   kallt. Stå inte där och prata, in med er, såja, jag kan inte vänta
   hela dagen. Bussföraren var som alltid sur och tvär. Honom var jag
   van vid. Men den här mannen var ny. Jag kunde i alla fall inte
   påminna mig om att jag sett honom förr. Var kom han ifrån?
   Vanligtvis flyttade man inte hit. Vem skulle vilja flytta till
   detta stinkande inferno av snöblask, sot och spyor?</chapter>

   <chapter>Långsamt lät jag ett finger glida längs med det mönster
   som någon tidigare passagerare karvat in i ryggstödet på
   framförvarande säte. Ovanligt snyggt måste jag säga. Det
   föreställde en brinnande flagga med ett hakkors över. Borde kanske
   fylla i det? Nåja, jag hade i alla fall ingen kniv med mig, och
   dessutom skulle antagligen bussföraren se mig. Så väcktes jag åter
   ur mina drömmar. Mannen med påsen på huvudet slog sig ner bredvid
   mig. Är det inte förskräckligt? När jag var ung skulle ingen vågat
   förstöra bussarna! Så fina och rena de var! Jag kände hans stank
   slå emot mig. Varför kunde han inte satt sig bredvid någon annan?
   Eller på ett av de 23 lediga sätena? Äckel! Jag hatade sådana som
   han. Sådana som gjorde allt för att sticka upp. Skulle han inte
   börja tigga snart? Jag drog kappan närmare om mig och flyttade så
   långt bort, in mot fönstret det gick för att undvika hans smutsiga
   byxor. Är det inte förskräckligt att de får hålla på så där? Om jag
   bara haft den förbannade kniven på mig. Jag hatar sådana som han.
   Jag skulle med glädje sprättat upp honom, fyllt i den där bilden
   med hans blod. I alla fall önskade jag då att jag haft kniven på
   mig. Nu så här i efterhand är jag glad att jag inte hade det. För
   vem kunde ana att han, den där äckliga lodisen, var en spion, ägd
   av Fabriken. Nåja, jag tog inte hans liv då, och inte senare för
   den delen heller. Fast han hade förtjänat det. Han skulle
   kontrollera mig, den djävulen. Så stannade bussen och han steg av.
   Ni kan inte föreställa er hur skönt det kändes. Nästan som att få
   utlösning.</chapter>

   <chapter>Wow! Den bruden skulle man ha. Ännu en ny. Det var då
   tanken slog mig. Att de var kontrollanter. Att jag var objektet.
   Hittills hade jag inte gjort något värre fel. Uppför dig nu din
   gamla djävul! Jag hade hört om att folk hade blivit kontrollerade,
   och sedan skickade jag vet inte vart, för att aldrig mer komma
   tillbaka. Skulle det hända mig? Nej det här var nog bara idiotiska
   fantasier, frammanade av min paranoida hjärna. Hon stod framme vid
   föraren, lutade sig framåt för att betala. Eller viskade hon något
   till föraren? Hon vände sig om och började gå genom bussen. Och
   satte sig bredvid mig. Nu var jag nästan helt säker på att jag höll
   på att bli kontrollerad. Det här var inte rättvist. Varför skulle
   just jag behöva råka ut för det här, och varför skulle min bödel
   behöva vara så förbannat snygg? Ofrivilligt vände jag lite på
   huvudet och sneglade på henne. Hon hade en djup urringning, och jag
   satt alldeles i rätt vinkel för att se hela härligheten.</chapter>

   <chapter>Det nästa jag kände var en bitande smärta i näsan och
   läppen. Ditt lilla äckel! Jag kände något varmt, kladdigt rinna
   över mitt ansikte, och det var inte mitt blod... Jag försökte att
   öppna ögonen, men ögonlocken hade klibbat fast, precis som
   vindrutetorkarna på bussen gjort. Fast de hade visserligen klibbat
   fast med lera och is, inte med blod och spott. I nästa ögonblick
   kände jag en ny ilande smärta, den här gången i skrevet. Där har du
   din äckliga mansgris. Men jag hade ju bara tittat på henne. Som om
   inte brudarna brukade titta på mig. Både på det ena och det andra
   stället. Men nu fanns det antagligen inget kvar att titta på på
   mig, efter hennes behandling. Jag hatar så'na där feministhäxor!
   Att inte Ariska förbundet tagit kål på dem än! Jag kände hur det
   började snurra runt. Allt gick runt. Som om jag var drogad. Och jag
   kanske var det. Inte vet jag vad sådana där typer kan ha med sig.
   Förr hade de bara peppar spray, men i dag går ingen säker. I dag
   kan de ju till och med gå omkring med sprutor med LSD i.</chapter>

   <chapter>Det nästa jag kände var det kalla vattnet som någon hällde
   över mitt huvud. Nej, låt mig få somna bort igen. Smärtan i skrevet
   var outhärdlig. Men vattnet rann obönhörligt, och till slut kunde
   jag öppna ögonen. Rakt framför mig stod samma kvinna som hade
   slagit mig på bussen, och bredvid henne två andra
   kvinnor.</chapter>

   <chapter>Nu du ditt lilla as. Hon nästan spottade fram orden. Ni
   har satt på oss, sparkat oss, tvingat oss, lemlästat oss i alla
   dessa århundraden. Nu är det vår tur! Dra av honom byxorna,
   flickor. Smärtan i skrevet när de drog av mig byxorna skar i mig
   som en blixt. Det sista jag tänkte innan det svartnade för mina
   ögon var att jag måste vara stark, jag fick inte visa mig lika svag
   som dessa kvinnor, dessa djur. Vi måste alltid visa att vi tillhör
   den högre rasen. Jag får inte falla tillbaka till deras djuriska
   nivå.</chapter>

   <chapter>Mer kallt vatten. Hon stod över mig nu. Skrattade. Varför
   är jag här? Har jag misskött mig? Har jag gjort något fel? Varför
   blev just jag kontrollerad? Svaret kom snabbt och iskallt,
   spottades ut mellan hennes tänder. Du blev utsedd som hingst. Du är
   stark nog. Dina barn skall bygga nästa århundradet. Först då
   upptäckte jag märket på hennes arm; AF, Ariska förbundet. Hon
   skrattade, och stampade till mot mitt skrev med sin klack. Skulle
   jag bli Hingst? Efter att hon mosat allt som kunde användas till
   sådant. Så mindes jag den där föreläsningen där man påstått att man
   kunde skapa sädessceller ur vilka celler som helst... Så föll
   natten över mig. Köldens natt.</chapter>

  </chapter>

  <chapter>
  <title>Vandraren</title>

   <chapter>På den tiden skrev jag en del noveller. De flesta var mer
   eller mindre värdelösa future-fiction historier som antagligen
   aldrig skulle komma att publiceras. Just den där dagen satt jag och
   skrev en om ett företag som ägde hela samhället. Alla affärer,
   allt. Jag hade satt på musik, Diapsalma, ett gamallt punkband.
   Sedan Utflyttningen hade jag börjat lyssna på allt brutalare musik,
   på allt högre volym. Ingen stördes av det, så varför bry sig. Jag
   gillade det. Oftast lyssnade jag på satanist-musik eller hårdrock.
   Inte för att jag är satanist, jag bara gillar den
   musiken.</chapter>

   <chapter>Jag funderade över slutet på novellen. Jo, så skulle jag
   göra. Just då hörde jag genom musiken dörrklockan ringa. Högt,
   obevekligt, kallande på min uppmärksamhet. Jag skulle ha klippt av
   de där ledningarna! Nåja, jag släpade mig fram till dörren. Vem
   kunde det vara? Här ute i vildmarken? Anders?</chapter>

   <chapter>En stark vind sträckte in sina händer i stugan och grep
   efter mig, rufsade runt mitt hår och drog i mina kläder. Utanför
   stod en man med rödbrunt hår. Han hade en svart kappa på sig som
   han virat runt sig, tätt om kroppen för att den inte skulle stjälas
   av vinden.</chapter>

   <chapter>-Hej! Skulle jag kunna få sova här i natt? Jag har åkt
   hela dagen och måste ha ett natt-logi.</chapter>

   <chapter>Ville han sova över här, i min stuga? Jag visste att jag
   borde passa mig. Jag hade hört om folk som släppt in Vandrare och
   som blivit dödade. Han drog kappan än tätare omkring sig, som för
   att demonstrera kylan han plågades av. Kunde jag släppa in honom? Å
   andra sidan, kunde jag låta bli? Om jag inte släppte in honom
   skulle det antagligen betyda hans död. Eller åtminstone en ytterst
   kall och mödosam natt.</chapter>

   <chapter>Vi följdes åt in i köket. Ville han ha något att äta? Jo,
   han var hungrig, han hade ju gått hela dagen. Jag tog fram lite
   mat; smör, mjölk, jos, müsli och bröd. Så återgick jag till min
   novell. Visserligen borde jag suttit med när han åt. Dels för att
   annat hade varit oartigt, dels för att det faktiskt hade varit
   trevligt, men jag var helt enkelt tvungen att skriva klart. Jag är
   sådan, när jag väl börjat skriva, så finns det inget annat än att
   jag blir klar som kan stoppa mig från att fortsätta..</chapter>

   <chapter><quote>Tunneln lystes upp svagt av ljuset från stationen
   och en röd stoppsignal. Så insåg jag vad det var jag hade gjort.
   Ingen på COMSoft kunde längre veta var jag befann mig. Jag hade
   upphört att existera. Jag tryckte mig mot den våta tunnelväggen och
   började att gå långsamt inåt tunneln.</quote></chapter>

   <chapter>Äntligen klar! Jag vände mig om. Hade han slutat äta? Jag
   såg upp i ett par bruna ögon, som tycktes helt tomma på något
   uttryck. Varför, varför stod han så nära inpå mig? Jag kände hur
   skräcken steg. Det började som en liten pirrning i ena tån, och
   steg uppåt. Men samtidigt kände jag mig upphetsad. Vad skulle han
   göra? Våldta mig? Säkert. Sådant hade man ju hört om. Anders kände
   visst någon som råkat ut för det. Han tog ett steg närmare mig. Nu
   stod han nästan på mig, tornade upp sig som en jätte över
   mig.</chapter>

   <chapter>Så kom stinget. En isande smärta i bröstet. Jag vek mig
   dubbel, över hans arm som trycktes mot mig.</chapter>

   <chapter>-Jag är ledsen, men jag behöver ditt hus.</chapter>

   <chapter>Så vred han om, och jag kände hur det började svartna för
   mina ögon. Var det så här mitt liv skulle sluta. Ihjälstucken av en
   Vandrare, utan att ens ha fått mina noveller publicerade? Utan att
   ha älskat någon, utan att ens ha legat med någon? Alla mina
   ouppfyllda drömmar passerade förbi mig medans jag föll. Föll och
   föll, in i en svartnande dimma.</chapter>

   <chapter>Varför hade han dödat mig. Han behövde huset. Men han
   kunde ju ha fått både det och mig, om han bara bett mig! Skärmen
   svartnade och en eftertext rullade uppåt under tonerna av Mozart,
   precis som i en av de där gamla filmerna från 1900-talet:</chapter>

   <chapter><quote>Johan Svensson, Vandraren, dog femton år senare.
   Därefter skulle det dröja nästan elva år innan någon åter satte sin
   fot i den lilla stugan. Den första som kom dit var en kvinna vid
   namn Johanna Samuelsson, redaktör på en liten tidning, på väg hem
   över fjället. Hon hittade novellerna och lämnade dem till ett
   förlag för tryckning.</quote></chapter>

   <chapter>Jag stängde av maskinen och gick vidare till nästa i raden
   av informationsterminaler.</chapter>

  </chapter>

  <chapter>
  <title>Ensamheten</title>

   <chapter>Utanför fönstret skiner solen. Det är som om den skrattar
   åt mig, åt min ensamhet. Jag trodde att ensamheten var som en
   vampyr, som kommer bakifrån en mörk natt och sätter tänderna i en.
   Men ensamheten är som solen. Ljus, hård, klar och intetsägande.
   Drar ett djupt bloss på min cigarett och lutar mig bakåt. Ljuset
   skär som ett klart svärd i mina ögon. Borrar sig in, likt
   ensamheten. Jag viker snabbt undan blicken och den faller på min
   bordsgranne; en kickers-brud, sminkad så att man knappt kan
   urskilja hennes egna drag under. Fast hon hade nog varit ganska
   snygg, om hon haft andra kläder på sig, och inte så mycket smink.
   Ensamheten värker. Varför skall det bara vara jag som inte har
   några vänner, som inte har någon att älska, någon som älskar
   mig?</chapter>

   <chapter>Jag drar ett bloss till. Jag måste nog gå snart. Jag reser
   mig, fimpar cigaretten i askfatet och går mot dörren. Precis när
   jag tar tag i dörrhantaget, känner jag en hand på min axel. Jag
   vänder mig om, och där står kickers-bruden. -Har du gräs? Fan!
   Stackars tjej. Nej, jag har inget. Skulle aldrig falla mig in. Hon
   ser ledsen ut, men släpper inte min axel med sin hand. Vilken
   djävla situation. Här står jag, på väg att missa min buss, och en
   stackars nerdrogad tjej hänger sig fast vid min axel. -Gå inte,
   snälla, vädjar hennes blick, men hon säger inget. Jag måste gå, min
   buss går snart, men hon förstår inte. Jag gör ett lönlöst försök
   att göra mig fri.</chapter>

   <chapter>Folk har börjat vända sig om nu. De stirrar på oss och jag
   känner hur blodet stiger mot ansiktet. Vad skall jag ta mig till?
   Flickan frågar, högt och tydligt, så att alla hör det, om hon inte
   kan få följa med mig hem. Jag står inte ut mer. Jag måste få ett
   slut på det här snart, så jag säger att, ja hon kan få följa med.
   Jag känner hur allas blickar borrar sig in i mig och hur mitt
   ansikte brinner. Jag öppnar dörren, hon följer mig ut och jag
   känner den svala luften mot mitt ansikte. Frågorna bara mal runt i
   mig. Varför? Varför just jag? Varför hon? Jag vänder mig om mot
   henne. Hon måste ha läst frågorna i mitt ansikte. -Du såg så ensam
   ut. Men det var inte henne jag ville ha. Inte en nerdrogad
   kickers-tjej.</chapter>

  </chapter>

  <chapter>
  <title>Hem!</title>

   <chapter>Jag sitter här i blåsten, i spillrorna av det som en gång
   var mitt liv. Jag sitter här på en kal betongbrygga med en liten
   flicka, och hon som var mitt liv har lämnat mig. Den lilla flickan
   börjar gråta., hon lutar sitt huvud mot min axel. Pappa, varför
   åkte hon? Hon säger inte frågan högt, men jag ser det på henne, jag
   kan höra den outtalade frågan. Eller är det bara min egen fråga,
   som ekar i mitt huvud? Jag vet inte. Jag vet bara att hon gav sig
   av, lämnade oss för en annan, en underbarare. Snart skall även jag
   lämna ön. Snart kommer det ända som påminner om oss här att
   förfalla. Murgrönan kommer att växa över fönstren och dörren,
   takpannorna kommer att spricka, väggarnas stockar ruttna, och snart
   kommer huset bara vara en gapande grund som snart fylls igen. Jag
   smeker försiktigt flickan över håret. Vi skall också härifrån,
   snart. En kall vind blåser in från havet och krusar den annars
   blanka, svarta ytan. Det ser ut som om den leker med vattnet, som
   om vattnet dansade. Vinden griper tag i mitt hår, rufsar om det.
   Det gör inget. Förr hade jag brytt mig, jag var alltid nykammad,
   nyrakad och hade alltid nystruken skjorta och kavaj på mig, men nu
   märkte jag det knappt. I alla fall stördes jag inte av det. För vem
   skulle bry sig om hur jag såg ut? Jag skulle ändå snart lämna ön,
   så vad brydde jag mig om ryktena? Johan har blivit galen skulle de
   säga. Hela ön skulle surra som en bikupa i morgon. Pappa, när skall
   vi åka? Den lilla flickan tittar upp mot mig. Vår dotter. Hon sade
   att vi alltid skulle hålla ihop. Vad som än hände. Vi skall hålla
   ihop. Jag lovar. Skall vi åka nu snart? Ja! Jag tar hennes hand,
   reser mig upp och vi går fram över bryggan. Längst ute slår vinden
   emot mig. Den har tilltagit nu. Havet har svartnat än mer och här
   och där syns gäss. Ja vi skall åka, ropar jag ut mot vinden, som
   för att trotsa den, och så hoppar vi. Det är inte alls så farligt.
   Riktigt skönt faktiskt, som att flyga, fast bättre. Så slår vi emot
   den svarta, kalla ytan, och mörkret omsluter oss. Äntligen är vi
   hemma, tillsammans, som jag lovade.</chapter>

  </chapter>

  <chapter>
  <title>Viruset</title>

   <chapter>Utanför skiner solen, obarmhärtig och het. Som om den
   skrattade åt min ensamhet, hånade mig för att jag inte kan, eller
   inte vill, ge mig ut på stranden bland de andra. Jag skriver
   förstrött in en URL i adressfältet; http://developer.intel.com,
   kanske har de någon ny information? Men mest gör jag det för att ha
   något att göra. För att slå ihjäl ytterligare en stund av mitt
   korta liv. Jag kan fortfarande minnas den tiden då allt var nytt.
   Jag kan till och med minnas den tiden då Kaféet inte hade några
   datorer, utan bara serverade kaffe.</chapter>

   <chapter>Helst satt jag vid fönstret, därborta i hörnet. Det bordet
   har de tagit bort nu, det var väl ingen som ville sitta där,
   alldeles ensam? Nu står det en benjamin-fikus på den
   plattsen.</chapter>

   <chapter>Trycker [enter] och hoppas på att sidan skall ha
   förändrats de sista 2 minuterna, men den hånler mot mig lika
   oförändrad som solen utanför fönstret. Jag vänder mig om och ser ut
   över borden; människorna sitter djupt inbegripna i samtal med
   vänner som jag inte kan se, men som jag vet finns där.
   http://www.torget.se.</chapter>

   <chapter>Det var lika dant innan datorerna kom. Jag satt där i
   hörnet med en bok och såg ut över borden; människorna satt djupt
   inbegripna i samtal med varandra. Varje gång jag sett ut över
   borden försjönk jag med en suck åter djupt in i min bok, så som
   många andra av mitt folk gjort tidigare.</chapter>

   <chapter>Jag suckar och trycker förstrött på en länk på sidan;
   Literatur Centre. Så beställer jag ännu ett gratis exemplar av
   senaste The Developer's Insight CD-ROM.</chapter>

   <chapter>Plötsligt ändrar adressfältet innehåll, utan att jag gjort
   något. Någon måste ha hackat Intels sida och lagt in en
   onLoad=<quote>timeout(1000, window.open('adress'));</quote> i
   body-tagen. www.torget.se står det nu, och en lång krånglig sökväg.
   Varför skulle någon göra allt detta bara för att få mig, mig av
   alla personer, att besöka en chat? I vilket fall som helst så bryr
   jag mig inte så mycket. Jag är inte systemadministratör hör, tack
   och lov för det, och jag hade inga viktigare saker för
   mig.</chapter>

   <chapter>H e j ! Bara det ända ordet på skärmen. Lite prövande
   svarar jag <quote>Hej!</quote>.</chapter>

   <chapter>V ä n d d i g o m ! Långsamt vänder jag mig om och ser ut
   över borden, och jag ser, för första gången i mitt liv alla de
   ensamma själar som söker sig hit till datorernas skyddande murar.
   Alla dessa grå människor vars dagar fylls med tomhet framför TVn
   eller datorn och ensamhet tillsammans med deras älskade. Och mitt
   ibland alla dessa grå, ser jag ett grått flickansikte le mot mig.
   Ett utmärglat, benigt ansikte. Hennes bruna hår är uppsatt i en
   stram hästsvans och ansiktet är osminkat.</chapter>

   <chapter>Lika snabbt som hon tittat upp, försvinner hennes ansikte
   bakom skärmen. Länge sitter jag och ser mot hennes plats, utan att
   hon för en ända stund tittar upp. Jag vänder mig åter om mot min
   egen skärm; den är tom. Helt tom är den inte; där finns Netscape
   logotypen och menyraden, men själva dokumentet är tomt, bara ett
   vitt fält. Jag trycker på back-knappen, och kommer till Intels
   site. Svetten börjar tränga fram i tinningarna. Jag reser mig upp
   och går fram till plattsen där jag sett henne, den är tom, så när
   som på en lapp som meddelar att datorn är ur funktion sedan i
   tisdags.</chapter>

  </chapter>

  <chapter>
  <title>Den blå staden</title>

   <chapter>Jag satt på en stol och trodde att livet tagit slut,
   önskade att det hade det. Det var mörkt omkring mig och långt under
   mig såg jag staden jag växt upp i, staden jag älskat, hatat, drömt
   om, försvinna. Jag hade vandrat länge, irrat runt i staden den
   kvällen, sökande efter en mening som inte fanns.</chapter>

   <chapter>Det var när det började skymma som jag drog mig bortåt de
   blå kvarteren. De blå kvarteren var den del av staden som ingen
   brydde sig om, eller rättare sagt, den del av staden där allt kunde
   hända, och ingen brydde sig. Jag vandrade inåt den blå delen längs
   gatorna som höjt sig en meter ovanför den gamla vägbanan på grund
   av alla bilvrak, kadaver och alla sopor som folk slängt där, och
   som man bara täckt med ny asfalt.</chapter>

   <chapter>Jag prövade allt. Jag skulle ju ändå dö den kvällen, så
   varför inte vara lycklig när jag dog? Jag älskade allt. Jag älskade
   alla. Jag älskade med alla. Jag drack, åh vad jag drack. Jag tror
   inte att någon druckit så mycket förr, och ingen kommer någonsin
   att göra det. I alla fall inte utan att veta att han skall dö samma
   kväll. Konstigt nog blev jag inte speciellt full. Inte ens LSDn
   gjorde mig speciellt mycket. Runt mig började världen dansa vals.
   ETT två tre, ETT två tre. Vals. Men vad gjorde det att välden
   dansade. Jag skulle dö i kväll, så varför kunde inte världen få
   dansa en sista gång för mig?</chapter>

   <chapter>Över mig mörknade himlen och stjärnorna tändes. Det såg ut
   som en hel stad ovanför mig. Som när man går in för landning och
   man ser stadens ljus glimma genom flygplanets små rutor. Dit skulle
   jag. I kväll. Han skulle ta mig med. I alla fall trodde jag det då.
   Att det var som att bli hämtad. Inte visste jag då att man fick
   göra allt själv. Att det var en mödosam klättring uppåt. Som att
   simma i sirap.</chapter>

   <chapter>-Här ligger du och sussar som om inget hänt! Som om inget
   hänt! Här hoppar du i säng med första bästa bimbo med stora bröst,
   och när jag sedan hittar er i min, i min säng, så ber du mig att
   dra åt helvete. Åt helvete med dig! Jag hatar dig din feta lilla
   djävul. Och inte nog med att du ligger med den där Anna i min säng.
   Sedan springer du omkring och skriker att det är dig det är synd
   om. I helvete heller!</chapter>

   <chapter>Det började långsamt gå upp för mig att jag inte var död.
   Jag hade överlevt. Jag levde. Fan också. Jag skulle hellre dött
   ifrån alltihopa. Vilken djävla röra. Jag slöt ögonen och försökte
   föreställa mig att jag åter befann mig i stolen, på väg upp mot
   stjärnorna. Men bilden ville liksom inte materialisera sig riktigt,
   den skälvde, svajade till, hamnade på sned, övergick i en
   wired-frames version för att slutligen upplösas helt och bytas ut
   av det kalla, vita ljuset av lysrören i taket ovanför sängen där
   jag uppenbarligen låg. Kunde hon inte hålla käften? Varför har alla
   människor ovanan att skrika på mig och bli arga, så fort jag har
   kul?</chapter>

   <chapter>-Och inte nog med det, sedan stack du iväg till blått och
   knullade runt med varenda hora i staden och proppade din kropp med
   så mycket kemikalier att man kunde bekämpat ohyra med dig! Inte
   konstigt att du hamnade här. Rätt åt dig. Hoppas att de slog dig
   ordentligt, så att det tar ett bra tag innan du kommer
   ut!</chapter>

   <chapter>Hon vände sig om och gick ut med sina högklackade skor
   klapprande mot golvet. Den sista meningen sade hon i korridoren
   utanför. Någon stängde dörren efter henne med en smäll. Jag kunde
   inte se om det var hon som gjorde det eller ej, men jag skulle inte
   tro det. Hon har aldrig varit speciellt ordningsam av sig, så
   varför skulle hon vara det nu, här, och i närheten av mig
   dessutom?</chapter>

   <chapter>Jag drog upp täcket över huvudet. Jag hade vaknat.
   Katastrof. Jag ville inte se sjukhuset. Jag ville rulla in mig i
   mitt varma täcke. Jag ville inte veta vad som kunde finnas utanför.
   Jag ville inte veta <emph>vem</emph> som fanns utanför. Jag ville
   inte veta vem som skulle försöka rycka det av mig nästa gång. Jag
   ville inte se världen.</chapter>

   <chapter>Någon drog det av mig. Över mig stod en sköterska i vit
   rock. Hon hade ljust hår, blågröna, nästan kattlika, ögon och en
   smal mun som log. Den log. Men hon log inte. Hennes ansikte var som
   en vägg, utan något som helst uttryck. Min blick gled neråt och
   fann vad den sökte efter. Hennes bröst tyngde ner rocken när hon
   lutade sig över mig. Jag var precis på väg att sträcka mig upp
   efter henne när jag kände hennes händer som blixtsnabbt fattat om
   mina armar. Samtidigt satte hon upp knät över mina ben så att jag
   var helt fastlåst.</chapter>

   <chapter>-Det är ingen ide att du försöker nått, gubben min. Vi är
   vana vid sådana som du ser du. Nu skall du bara vara lugn så skall
   allt gå bra. Hon tog fram en spruta ur fickan. Så full med
   kemikalier att man kunnat bekämpa ohyra med mig, hade hon sagt.
   Skulle nu den här snygga elakingen till sköterska proppa i mig ännu
   mer? Vad skulle Lina tycka om det? Nej, jag ville inte. Jag ville
   verkligen inte. Jag borde aldrig vaknat den här morgonen. Så kom
   sticket, i armen. Stjärnorna tätnade omkring mig och stolen började
   falla tillbaka mot den blå staden under mig. Dags för ännu en
   kväll.</chapter>

  </chapter>

  <chapter>
  <title>Untitled</title>

   <chapter>Jag kände mig instängd i mig själv. Inspärrad i en hög av
   kött. I en kropp som i sin tur var inspärrad i ett litet rum med
   högt i tak och ett litet fönster högt uppe under taket. Rummet
   kändes som en fängelsecell. Men naturligtvis var jag fri, fri att
   när som helst trycka ner handtaget på den smala ek dörren, rusa ut
   i korridoren, ned för trapporna och ut i friheten. Men jag gjorde
   det naturligtvis inte. Jag arbetade, skrev på min uppsatts. I
   morgon skulle den lämnas in.</chapter>

   <chapter>Någonstans ringde en klocka. Jag lyfte pennan från
   blocket, klev upp fån stolen och gick de få stegen fram till
   dörren. Den var låst. Nej, det kunde inte vara sant. Den var nog
   bara kärv. Jag tryckte ner handtaget och kastade mig med min fulla
   kraft mot dörren. Den knakade litet, men gav inte vika. Nåja, jag
   fick väl undvara lunchen då. Jag återgick till mitt skrivande. Förr
   eller senare skulle någon vilja besöka mig, och skulle då upptäcka
   den låsta dörren, och skicka efter hjälp. Självklart skulle så ske.
   det var alltid många som störde mig under dagarna, så jag skulle
   nog inte ens få vänta speciellt länge. dessutom skulle Jona och de
   andra undra när jag inte dök upp på restaurangen, och gå för att se
   om jag glömt att det var lunch. Tystnaden slöt sig kring mig. Den
   femtio minuters långa lunchen förflöt, men inga arbetande
   återvände. Naturligtvis fortsatte jag att skriva. Jag måste ju
   hinna klart för att få min lön.</chapter>

   <chapter>Hela eftermiddagen skrev jag, och framåt kvällen blev jag
   så äntligen färdig. Jag steg åter upp, tryckte ned handtaget på
   dörren och försökte att öppna den, precis som om jag glömt att den
   gått i baklås. den rörde sig inte en tum. Jag vände mig om, lät
   blicken svepa över mitt skrivbord efter något att lirka i låset
   med. Ett gem. Något för litet, men det fick gå. Jag böjde upp gemet
   till en nästan rak metallstång med en lite knyck i ena änden. Jag
   körde in den genom nyckelhålet och försökte att rubba låste, men
   låset rörde sig inte, det var som om det rostat fast.</chapter>

   <chapter>Nåja, mitt rum låg på första våningen, och om jag bara
   kunde komma upp till fönstret skulle jag utan vidare kunna ta mig
   ut den vägen. Sagt och gjort, jag drog fram skrivbordet till väggen
   med fönstret, lyfte upp den tunga trästolen jag suttit på ovanpå
   bordet. Höjden räckte inte. Kanske skulle jag kunna ta mig upp om
   jag stod på stolsryggen? Utanför började det skymma, och det lilla
   ljus som sipprade in genom fönstret, samlade sig i en fyrkant, högt
   uppe på den motsatta väggen. Nere på golvet var det nu nästan
   kolsvart. Jag klättrade upp på bordet, vidare upp på stolen, och så
   upp på ryggstödet. Jag kunde precis röra vid fönsterhaken med mina
   fingertoppar. Så plötsligt kände jag hur stolen började luta in mot
   väggen och dess ben hasade utåt. Jag vacklade till, tappade
   fotfästet och föll. Jag landade ganska bra, tog emot mig med
   händerna. Så kände jag något hårt som slog till mig i bakhuvudet.
   Skuggan framför mig, som nog var min överfulla papperskorg,
   tunnades ut i kanterna, sjönk ihop, snurrade ett varv och omslöt
   mig.</chapter>

   <chapter>Jag vaknade med ont i huvudet och otroligt varm. Solen
   sken ner genom fönstret och lyste upp en fyrkant på golvet, i
   vilkens mitt jag befann mig. Ovanpå mig låg stolen. Jag välte av
   mig stolen, reste mig försiktigt och kände på mitt bakhuvud. Nej
   jag hade inget torkat blod i håret i alla fall.</chapter>

   <chapter>Återigen försökte jag att klättra upp till fönstret med
   hjälp av stolen, med resultatet att jag återigen trillade. den här
   gången fick jag inte stolen över mig, men stolen föll så illa att
   ryggstödet spräcktes, vilket omöjliggjorde alla fler försök att ta
   mig ut den vägen.</chapter>

   <chapter>Jag gjorde även ytterligare ett försök med dörren, utan
   resultat. Jag började bli desperat nu; jag var hungrig, törstig och
   jag behövde gå på toaletten. Den fanns mitt emot min dörr, bara två
   meter från mig, men totalt ouppnåelig.</chapter>

   <chapter>Jag försökte att skrika ut i korridoren. Anna satt ju inte
   långt från mig, hon borde väl kunna höra mig? Jag skrek, så högt
   jag kunde <quote>Hjälp, jag kan inte komma ut!</quote>. Inget svar.
   Hela byggnaden var tyst som en grav. Varför var ingen här? Ja visst
   ja, det var ju lördag i dag. Plötsligt såg jag framför mig hur jag
   skulle få sitta här ända till på måndag när de andra skulle komma
   tillbaka...</chapter>

   <chapter>Jag gick bort till skrivbordet, satta mig på stolen,
   lutade mig tillbaka och kände hur det trasiga ryggstödet gav efter.
   Jag rev ur alla sidor jag skrivit i mitt block. Sög lite på pennan
   och funderade på vad jag skulle ha för titel. Till slut kom jag
   fram till att jag inte kunde komma på någon bra, och började att
   skriva brödtexten i stället: <quote>Jag kände mig instängd i mig
   själv. Inspärrad i en hög av kött. I en kropp som i sin tur var
   inspärrad i ett litet rum med högt i tak och ett litet fönster högt
   uppe under taket. Rummet kändes som en fängelsecell. Men
   </quote>.</chapter>

   <chapter>Mörkret faller. Stjärnorna träder fram och månens sken
   bildar en fyrkant som långsamt flyter fram genom rummet över den
   sovande. Urtidens mörker faller. Himlens solar träder fram och
   månens sken bildar en fyrkant som långsamt flyter fram genom tiden
   som frusit till is runt den för evigt sovande. Och i mörkret och
   kylan uppenbarar sig berättarens röst som med ett hånskratt
   förklarar hur dåraktiga människornas är med sin tro på
   <emph>honom</emph>, sin tro på godhet och det de kallar
   medmänsklighet. Fabriken? den stängdes för gott den helgen på grund
   av olönsamhet...</chapter>

  </chapter>
 </chapter>

 <chapter>
  <class>about</class>
  <chapter>This text is free software; you can redistribute it
  and/or modify it under the terms of the GNU General Public License
  as published by the Free Software Foundation; either version 2 of
  the License, or (at your option) any later version.</chapter>

  <chapter>This text is distributed in the hope that it will be
  useful, but WITHOUT ANY WARRANTY; without even the implied warranty
  of MERCHANTABILITY or FITNESS FOR A PARTICULAR PURPOSE.  See the GNU
  General Public License for more details.</chapter>

  <chapter>You should have received a copy of the GNU General Public
  License along with this program; if not, write to the Free Software
  Foundation, Inc., 59 Temple Place, Suite 330, Boston, MA 02111-1307
  USA</chapter>
 </chapter>
</chapter>
